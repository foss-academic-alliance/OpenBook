Ένας *Web browser* (_φυλλομετρητής ιστοσελίδων, πλοηγός Web, πρόγραμμα
περιήγησης Web ή περιηγητής Ιστού_) είναι ένα λογισμικό που επιτρέπει στον
χρήστη του να προβάλλει, και να αλληλεπιδρά με, κείμενα, εικόνες, βίντεο,
μουσική, παιχνίδια και άλλες πληροφορίες συνήθως αναρτημένες σε μια ιστοσελίδα
ενός ιστότοπου στον Παγκόσμιο Ιστό ή σε ένα τοπικό δίκτυο. Το κείμενο και οι
εικόνες σε μια ιστοσελίδα μπορεί να περιέχουν υπερσυνδέσμους προς άλλες
ιστοσελίδες του ίδιου ή διαφορετικού ιστότοπου. Ο Web browser επιτρέπει στον
χρήστη την γρήγορη και εύκολη πρόσβαση σε πληροφορίες που βρίσκονται σε
διάφορες ιστοσελίδες και ιστότοπους εναλλάσσοντας τις ιστοσελίδες μέσω των
υπερσυνδέσμων. Οι φυλλομετρητές χρησιμοποιούν τη γλώσσα μορφοποίησης HTML για
την προβολή των ιστοσελίδων, για αυτό η εμφάνιση μιας ιστοσελίδας μπορεί να
διαφέρει ανάλογα με τον browser.

Mερικοί από τους πιο γνωστούς browsers είναι:

* Mozilla Firefox
* Chromium
* Konqueror
* Epiphany
* Lynx

Αναλυτικότερα:

Mozilla Firefox
+++++++++++++++

Ο http://www.mozilla.org/el/firefox/new/[Firefox] (καθώς και το port
του για το Debian o http://wiki.debian.org/Iceweasel[Ιceweasel])
είναι ένας ελεύθερος και ανοικτού κώδικα φυλλομετρητής (browser) του παγκόσμιου
ιστού. Προήλθε από το Application Suite της Mozilla και η ανάπτυξή του
εξακολουθεί να γίνεται κατά μεγάλο ποσοστό από την Mozilla Corporation, ενώ
συνεισφέρουν και μεμονωμένοι χρήστες σε μικρότερο βαθμό. Ο Firefox κατείχε το
25% της καταγεγραμμένης χρήσης φυλλομετρητών Ιστού για τον Νοέμβριο του 2009,
κατατάσσοντας τον στην δεύτερη θέση των πιο δημοφιλών φυλλομετρητών παγκοσμίως,
μετά τον Internet Explorer.

Για την απεικόνιση των ιστοσελίδων, ο Firefox χρησιμοποιεί την μηχανή διάταξης
Gecko, η οποία εφαρμόζει τα περισσότερα από τα σημερινά πρότυπα του Παγκόσμιου
Ιστού αλλά και επιπλέον πρότυπα που θα ισχύουν στον μέλλον.

Στις λειτουργίες του Firefox περιλαμβάνονται φραγή αυτόκλητα αναδυόμενων
παραθύρων(popup windows), περιήγηση με καρτέλες, ορθογραφικός έλεγχος,
επιμέρους εύρεση, ενεργοί σελιδοδείκτες, διαχείριση των μεταφορτώσεων,
ιδιωτική περιήγηση και ένα ενσωματωμένο πεδίο αναζήτησης με δυνατότητα
επιλογής της επιθυμητής μηχανής αναζήτησης. Περαιτέρω λειτουργίες
ενεργοποιούνται μέσω πρόσθετων που αναπτύχθηκαν από τρίτους (https://addons.mozilla.org/el/firefox/[addons]).
Τα πιο δημοφιλή από τα πρόσθετα είναι το NoScript που απενεργοποιεί την
JavaScript, ο ενσωματωμένος στην γραμμή κατάστασης media player 
FoxyTunes, το Adblock Plus που κάνει φραγή διαφημίσεων, το StumbleUpon, το
DownThemAll και η γραμμή εργαλείων Web Developer.

Ο Firefox λειτουργεί σε αρκετές εκδόσεις των Microsoft Windows, στο Mac OS X,
στο GNU/Linux, και σε πολλά λειτουργικά συστήματα που προήλθαν από το Unix.
Ο πηγαίος κώδικας του Firefox είναι ελεύθερο λογισμικό και διακινείται
ελεύθερα υπό την τριπλή αδειοδότηση GNU GPL/GNU LGPL/MPL.

Chromium
++++++++

O http://www.chromium.org/[Chromium] είναι ο φυλλομετρητής ανοιχτού κώδικα από
τον οποίον παίρνει τον πηγαίο του κώδικα ο Google Chrome. Οι κυριότερες
προσθήκες στον δεύτερο είναι: το σήμα της Google, μηχανισμοί αυτόματης
ενημέρωσης, παρακολούθηση χρήσης και ενσωματωμένος αναγνώστης pdf και flash
player της Adobe. Ο Chromium χρησιμοποιεί την μηχανή διάταξης WebKit.

Το Chromium Project παίρνει το όνομα του απο το στοιχείο χρώμιο, απο το οποίο
φτιάχνεται το αντίστοιχο μέταλλο. Ένας απο τους κύριους στόχους του project
είναι ο Chrome να είναι ένας περιηγητής παραθύρων με καρτέλες ή μια διέξοδο
προς το διαδίκτυο, αντί να είναι μια απλή εφαρμογή περιήγησης. Έχει σχεδιαστεί
ειδικά για να έχει ένα μινιμαλιστικό περιβάλλον αλληλεπίδρασης με τον χρήστη
ώστε, όπως δηλώνουν οι προγραμματιστές του, "η χρήση του να είναι εύκολη,
διαισθητική και γρήγορη".

Konqueror
+++++++++

O http://konqueror.kde.org/[Konqueror] είναι ένας περιηγητής ιστού και
περιηγητής αρχείων που προσφέρει δυνατότητες ανάγνωσης αρχείων στον τοπικό
δίσκο, σε απομακρυσμένους δίσκους (μέσω ftp) και αρχείων σε 'εικόνα' δίσκου
(disk image). Είναι θεμελιώδες κομμάτι του περιβάλλοντος εργασίας KDE. O
Konqueror αναπτύσσεται από εθελοντές και τρέχει στα περισσότερα λειτουργικά
συστήματα τύπου Unix καθώς και σε Windows. Υπάγεται στην άδεια λογισμικού
GNU General Public License version 2.

Το όνομα "Konqueror" είναι μια αναφορά στους δύο κύριους ανταγωνιστές την
στιγμή της δημιουργίας της πρώτης έκδοσης του. "Πρώτα έρχεται ο Navigator,
μετά ο Explorer, και μετά ο Konqueror". Επίσης ακολουθεί την σύμβαση
ονοματολογίας του KDE: τα ονόματα των περισσότερων KDE προγραμμάτων ξεκινάνε
με το γράμμα Κ. Υποστηρίζει τα πρωτόκολλα επικοινωνίας: FTP, SFTP, SSH,
SAMBA, HTTP, IMAP, ISO και VNC.

Epiphany
++++++++

http://projects.gnome.org/epiphany/[Epiphany] είναι ο περιηγητής ιστού του
περιβάλλοντος εργασίας Gnome. Κυρίως στόχος του είναι να είναι απλός στην
χρήση. Κατάγεται απο τον περιηγητή Galeon και δημιουργήθηκε έπειτα απο
διαφωνίες μεταξύ των προγραμματιστών σχετικά με την αυξανόμενη πολυπλοκότητα
του Galeon.

Lynx
++++

http://lynx.isc.org/[Lynx] είναι ένας απλός περιηγητής ιστού φτιαγμένος για
χρήση σε τερματικά χαρακτήρων. Η τωρινή έκδοση υποστηρίζει το πρωτόκολλο SSL
καθώς και αρκετά χαρακτηριστικά της HTML αλλά όχι Javascript. Ο Lynx
εξ'ορισμού δεν μπορεί να προβάλλει κομμάτια ιστοσελίδων που δεν είναι κείμενο
(όπως εικόνες ή βίντεο) αλλά μπορεί να εκτελέσει εξωτερικά προγράμματα για
να τα χειριστούν όπως εναν image viewer ή video player αντίστοιχα. Είναι
ιδιαίτερα χρήσιμος για διάβασμα τεκμηρίωσης ή κατέβασμα αρχείων όταν είναι
διαθέσιμο μόνο ενα τερματικό χαρακτήρων και δεν υπάρχει γραφικό περιβάλλον.

