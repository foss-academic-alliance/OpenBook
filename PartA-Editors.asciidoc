Editor ή αλλιώς συντάκτης κειμένου είναι μία εφαρμογή με την οποία μπορούμε
να συντάξουμε ή να τροποποιήσουμε ένα κείμενο που δεν περιέχει μορφοποίηση.
Όταν λέμε μορφοποίηση εννοούμε π.χ. πλάγια, έντονη, υπογραμμισμένη γραφή,
χρήση συγκεκριμένης γραμματοσειράς και μεγέθους της κ.τ.λ.

Με μια πρώτη ματιά λοιπόν ο συντάκτης κειμένου φαίνεται να είναι μία
εφαρμογή παρόμοια ενός επεξεργαστή κειμένου όπως του Writer του Libre Office
που αναφέραμε προηγουμένως αλλά με πολύ πιο περιορισμένες δυνατότητες.

Παρόλα αυτά είναι ιδιαίτερα χρήσιμος γιατί με αυτόν μπορούμε να επεξεργαστούμε
αρχεία ρυθμίσεων του υπολογιστή μας (Linux configuration files) ή να συντάξουμε
προγράμματα που αργότερα θα μεταγλωττίσουμε και θα εκτελέσουμε.

Για την ακρίβεια το μεγαλύτερο μέρος του OpenBook έχει συνταχθεί με έναν
απλό συντάκτη κειμένου και έπειτα έχει μετατραπεί με το *asciidoc* σε
ιστοσελίδα και pdf.

Οι συντάκτες κειμένου χωρίζονται σε 2 κατηγορίες. Αυτούς που δεν έχουν
γραφικό περιβάλλον(graphical user interface - gui) και σε αυτούς που έχουν.

Μερικοί της πρώτης κατηγορίας (command line interface - cli)
είναι οι:

 * ed
 * nano
 * vim
 * emacs

Μερικοί της δεύτερης κατηγορίας (gui) είναι οι:

 * gvim
 * gedit
 * kate
 * geany
 * emacs

Το πλεονέκτημα των συντακτών κειμένου γραμμής εντολών(cli) είναι ότι
δεν χρειάζεται γραφικό περιβάλλον για να λειτουργήσουν. Επίσης για τον
παραπάνω λόγο έχουν λιγότερες απαιτήσεις πόρων από αυτούς της δεύτερης
κατηγορίας.

Από την άλλη πλευρά όλοι έχουν ένα γραφικό περιβάλλον στον προσωπικό τους
υπολογιστή και οι απαιτήσεις που έχουν οι συντάκτες της δεύτερης κατηγορίας
είναι συνήθως αμελητέες για τους σύγχρονους υπολογιστές. Ακόμα, το γεγονός
ότι οι περισσότεροι χρήστες είναι ήδη εξοικειωμένοι με παραθυρικά γραφικά
περιβάλλοντα τους κάνει πιο εύκολους στη χρήση.

Τελικά, αν δεν υπάρχουν περιορισμοί από το σύστημα(απουσία ή όχι γραφικού
περιβάλλοντος) είναι καθαρά θέμα _προσωπικής επιλογής_. Κάποιοι συντάκτες
μπορεί να παρέχουν πρόσθετες λειτουργίες, ή, να είναι εύκολα επεκτάσιμοι
με χρήση plugins, αλλά, στο τέλος η επιλογή είναι καθαρά στη προτίμηση του
χρήστη.

Οι περισσότερες διανομές Linux περιλαμβάνουν τόσο έναν συντάκτη γραμμής
εντολών, όσο και έναν γραφικού περιβάλλοντος, από την βασική εγκατάσταση,
που πιθανότατα καλύπτει τις περισσότερες ανάγκες του χρήστη.
